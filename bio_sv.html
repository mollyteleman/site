<p>Molly Teleman, född 1982, är en svensk kompositör bosatt i Östergötland. Som
barn spelade hon en kort tid trumpet och sedan violin, två instrument som hon
övergav för att tio år gammal börja spela piano. I tonåren började hon även ta
sånglektioner. När hon började på Musikgymnasiet DeGeer, en musiklinje med
yrkesprofil, tog hon sina första kompositionslektioner för tonsättaren David
Swärd. Hon fortsatte spela piano och sjunga, men komponerandet blev allt mer
dominerande allt eftersom tiden gick.
</p>

<p>
Efter gymnasiet studerade Molly Teleman piano och komposition på Ingesunds
Folkhögskolas Musiklinje, något som ledde vidare till kompositionsstudier på
Musikhögskolan Ingesund för Sverker Magnusson. Efter fyra år i Arvika flyttade
hon till Bergen, Norge, och Griegakademiet på Bergens Universitet. Hon studerade
där för Morten Eide Pedersen i två år, med gästföreläsare som Kaija Saariaho och
Bent Sørensen med flera. Molly Teleman tog sin bachelor i fine arts, composition
2007.
</p>

<p>
Efter examen återvände hon till sin hemstad Norrköping och studerade andra
ämnen, som kulturjournalistik, idéhistoria, litteraturvetenskap och kreativt
skrivande. Hon har varit aktiv som musik- och filmkritiker i Östergötland sedan
2007, i tidningar som Norrköpings Tidningar och ÖstgötaCorrespondenten.
</p>

<p>
Molly Teleman komponerar för alla akustiska ensembleformer, men är än så länge särskilt entusiastisk för kör och kammarmusik. 
Hennes musik har blivit framförd av ensembler som Forsvarets Musikkorps, Unge Musikere, Musikaliska Sällskapets Kammarkör, Östgöta Kammarkör, KFUM:s Kammarkör, Oskarshamns Folkhögskolas 
Kammarkör, bland flera. Hennes musik har dessutom framförts på Borealis Festival och Sound of Stockholm. 
</p>

<p>
Hon är medlem i FST, STIM och KVAST (Kvinnlig Anhopning av Svenska Tonsättare).
</p>